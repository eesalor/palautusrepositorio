#### Retrospektiivitekniikat

[Retrospektiivi](https://ohjelmistotuotanto-hy.github.io/osa1/#retrospektiivi) on osa Scrumia ja ketterää ohjelmistokehitystä. Tässä erillisessä palaverissa tiimi
käy sprintin jälkeen yhdessä läpi työskentelyprosessiaan. Tiimi pohtii, mikä sprintissä sujui ja mitä asioita työskentelyssä voisi parantaa. Seuraavaa sprinttiä
varten sovitaan, mitä tehdään toisin. Retrospektiivin toteuttamiseen on useita erilaisia menetelmiä.

[Start, Stop, Continue, More of, Less of Wheel](https://retrospectivewiki.org/index.php?title=Start,_Stop,_Continue,_More_of,_Less_of_Wheel) -tekniikassa
retrospektiivin vetäjä piirtää esimerkiksi fläppitaululle ympyrän ja jakaa sen viiteen osaan. Jokaiseen osaan kirjoitetaan
”start”, ”stop”, ”continue”, ”more of” ja ”less of”. Tarkoitus on keskustella kustakin osa-alueesta ja kirjata niihin liittyviä asioita.
Esimerkiksi mitä tiimin olisi hyvä alkaa tehdä, mitä asioita työskentelyssä olisi hyvä lopettaa, mitä asioita olisi hyvä jatkaa,
mitä voisi lisätä ja mitä voisi vähentää. Pienessä, max. 8 hengen tiimissä, keskustelua voidaan käydä koko ryhmän kesken.
Retrospektiivin lopuksi sovitaan konkreettisia toimenpiteitä, joita toteutetaan seuraavassa sprintissä.
Retrospektiivin toteutus ko. tavalla kestää noin 10–25 minuuttia riippuen tiimin koosta.


[Glad, Sad, Mad](https://retrospectivewiki.org/index.php?title=Glad,_Sad,_Mad) -tekniikassa jokainen tiimin jäsen kirjoittaa lyhyesti muistilapuille
omista sprintin aikaisista havainnoistaan muistilapuille. Ne voivat liittyä esim. ryhmän toimintaan, mutta myös tiimin ulkopuolisiin asioihin.
Jokainen esittelee lyhyesti kirjaamansa asiat koko tiimille ja luokittelee havainnon joko luokkaan Glad, Sad tai Mad.
Positiiviset asiat luokitellaan Glad, negatiiviset joko Sad tai Mad. Mad-kategoriaan kuuluvat esim. sellaiset tiimin ulkopuoliset asiat,
jotka ovat kuitenkin vaikuttaneet tiimin työskentelyyn. Kun kaikki havainnot on esitelty, niin ryhmä äänestää, missä järjestyksessä niistä keskustellaan.
Tiimi sopii, miten toimitaan seuraavassa sprintissä. Tämän menetelmän toteutus voi kestää 60 minuuttia.
